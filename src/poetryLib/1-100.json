[
	{
		"key": 1,
		"title": "杂诗七首·其一",
		"author": "黄庭坚",
		"paragraphs": ["此身天地一蘧庐，世事消磨绿鬓疏。", "毕竟几人真得鹿，不知终日梦为鱼。"]
	},
	{
		"key": 2,
		"title": "江雪",
		"author": "柳宗元",
		"paragraphs": ["千山鸟飞绝，万径人踪灭。", "孤舟蓑笠翁，独钓寒江雪。"]
	},
	{
		"key": 3,
		"title": "鹊桥仙·纤云弄巧",
		"author": "秦观",
		"paragraphs": [
			"纤云弄巧，飞星传恨，银汉迢迢暗度。",
			"金风玉露一相逢，便胜却人间无数。",
			"柔情似水，佳期如梦，忍顾鹊桥归路。",
			"两情若是久长时，又岂在朝朝暮暮。"
		]
	},
	{
		"key": 4,
		"title": "相思",
		"author": "王维",
		"paragraphs": ["红豆生南国，春来发几枝？", "愿君多采撷，此物最相思。"]
	},
	{
		"key": 5,
		"title": "定风波·莫听穿林打叶声",
		"author": "苏轼",
		"paragraphs": [
			"莫听穿林打叶声，何妨吟啸且徐行。",
			"竹杖芒鞋轻胜马，谁怕？一蓑烟雨任平生。",
			"料峭春风吹酒醒，微冷，山头斜照却相迎。",
			"回首向来萧瑟处，归去，也无风雨也无晴。"
		]
	},
	{
		"key": 6,
		"title": "咏柳",
		"author": "贺知章",
		"paragraphs": ["碧玉妆成一树高，万条垂下绿丝绦。", "不知细叶谁裁出，二月春风似剪刀。"]
	},
	{
		"key": 7,
		"title": "江城子·乙卯正月二十日夜记梦",
		"author": "苏轼",
		"paragraphs": [
			"十年生死两茫茫，不思量，自难忘。",
			"千里孤坟，无处话凄凉。",
			"纵使相逢应不识，尘满面，鬓如霜。",
			"夜来幽梦忽还乡，小轩窗，正梳妆。",
			"相顾无言，惟有泪千行。",
			"料得年年肠断处，明月夜，短松冈。"
		]
	},
	{
		"key": 8,
		"title": "江城子·江景",
		"author": "苏轼",
		"paragraphs": [
			"凤凰山下雨初晴，水风清，晚霞明。",
			"一朵芙蕖，开过尚盈盈。",
			"何处飞来双白鹭，如有意，慕娉婷。",
			"忽闻江上弄哀筝，苦含情，遣谁听！",
			"烟敛云收，依旧是湘灵。",
			"欲待曲终寻问取，人不见，数峰青。"
		]
	},
	{
		"key": 9,
		"title": "饮湖上初晴后雨二首·其二",
		"author": "苏轼",
		"paragraphs": ["水光潋滟晴方好，山色空蒙雨亦奇。", "欲把西湖比西子，淡妆浓抹总相宜。"]
	},
	{
		"key": 10,
		"title": "村居",
		"author": "高鼎",
		"paragraphs": ["草长莺飞二月天，拂堤杨柳醉春烟。", "儿童散学归来早，忙趁东风放纸鸢。"]
	},
	{
		"key": 11,
		"title": "心·其一",
		"author": "钱钟书",
		"paragraphs": ["往事成尘欲作堆，直堪墟墓认灵台。", "旧游昔梦都陈迹，拉杂心中瘗葬来。"]
	},
	{
		"key": 12,
		"title": "心 其二",
		"author": "钱钟书",
		"paragraphs": ["坐看暝色没无垠，襟抱凄寒不可温。", "影事上心坟鬼语，憧憧齐出趁黄昏。"]
	},
	{
		"key": 13,
		"title": "登幽州台歌",
		"author": "陈子昂",
		"paragraphs": ["前不见古人，后不见来者。", "念天地之悠悠，独怆然而涕下。"]
	},
	{
		"key": 14,
		"title": "出塞",
		"author": "王昌龄",
		"paragraphs": ["秦时明月汉时关，万里长征人未还。", "但使龙城飞将在，不教胡马度阴山。"]
	},
	{
		"key": 15,
		"title": "凉州词",
		"author": "王之涣",
		"paragraphs": ["黄河远上白云间，一片孤城万仞山。", "羌笛何须怨杨柳，春风不度玉门关。"]
	},
	{
		"key": 16,
		"title": "关山月",
		"author": "李白",
		"paragraphs": [
			"明月出天山，苍茫云海间。",
			"长风几万里，吹度玉门关。",
			"汉下白登道，胡窥青海湾。",
			"由来征战地，不见有人还。",
			"戍客望边色，思归多苦颜。",
			"高楼当此夜，叹息未应闲。"
		]
	},
	{
		"key": 17,
		"title": "新嫁娘词",
		"author": "王建",
		"paragraphs": ["三日入厨下，洗手作羹汤。", "未谙姑食性，先遣小姑尝。"]
	},
	{
		"key": 18,
		"title": "敕勒歌",
		"author": "乐府诗集",
		"paragraphs": ["敕勒川，阴山下。", "天似穹庐，笼盖四野。", "天苍苍，野茫茫，风吹草低见牛羊。"]
	},
	{
		"key": 19,
		"title": "夏日绝句",
		"author": "李清照",
		"paragraphs": ["生当作人杰，死亦为鬼雄。", "至今思项羽，不肯过江东。"]
	},
	{
		"key": 20,
		"title": "秋夕",
		"author": "杜牧",
		"paragraphs": ["银烛秋光冷画屏，轻罗小扇扑流萤。", "天阶夜色凉如水，卧看牵牛织女星。"]
	},
	{
		"key": 21,
		"title": "客从远方来",
		"author": "柳如是",
		"paragraphs": [
			"客来何所贻，贴我菖蒲石。",
			"菖蒲皆九节，石是珊瑚色。",
			"怀之生峄梦，灼灼同心臆。",
			"金闺自流耀，馨香难雕刻。",
			"持此歌自纻，逶迤鸾照日。"
		]
	},
	{
		"key": 22,
		"title": "乙亥杂诗",
		"author": "龚自珍",
		"paragraphs": ["九州生气恃风雷，万马齐喑究可哀。", "我劝天公重抖擞，不拘一格降人材。"]
	},
	{
		"key": 23,
		"title": "临江仙",
		"author": "杨慎",
		"paragraphs": [
			"滚滚长江东逝水，浪花淘尽英雄。",
			"是非成败转头空。青山依旧在，几度夕阳红。",
			"白发渔樵江渚上，惯看秋月春风。",
			"一壶浊酒喜相逢。古今多少事，都付笑谈中。"
		]
	},
	{
		"key": 24,
		"title": "关雎",
		"author": "诗经·国风·周南",
		"paragraphs": [
			"关关雎鸠，在河之洲。窈窕淑女，君子好逑。",
			"参差荇菜，左右流之。窈窕淑女，寤寐求之。",
			"求之不得，寤寐思服。悠哉悠哉，辗转反侧。",
			"参差荇菜，左右采之。窈窕淑女，琴瑟友之。",
			"参差荇菜，左右芼之。窈窕淑女，钟鼓乐之。"
		]
	},
	{
		"key": 25,
		"title": "题龙阳县青草湖",
		"author": "唐珙",
		"paragraphs": ["西风吹老洞庭波，一夜湘君白发多。", "醉后不知天在水，满船清梦压星河。"]
	}
]
